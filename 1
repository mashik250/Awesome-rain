রাজশাহীতে নিষিদ্ধ আওয়ামী লীগের দোর্দণ্ডপ্রতাপশালী নেতা ওমর ফারুক চৌধুরী। রাজশাহী-১ (গোদাগাড়ী-তানোর) আসনের চারবারের সংসদ-সদস্য ও প্রতিমন্ত্রী। অপরিসীম ক্ষমতাকে কাজে লাগিয়ে শিক্ষক নিয়োগ বাণিজ্য, হে*রোইন ব্যবসায়ীদের কাছ থেকে মাসোহারা, সরকারি দপ্তরের অর্থ আত্মসাৎ, হাট-ঘাট ও বালুমহাল দখলসহ বিভিন্ন অপকর্মের মাধ্যমে গড়েছেন সম্পদের পাহাড়। রাজশাহীতে ফারুকের রয়েছে শতকোটি টাকার বিলাসবহুল ভবন। রয়েছে বাড়ি-গাড়ি, শপিংমল, বাগান ও ব্যবসা প্রতিষ্ঠান। কিনেছেন তিনশ বিঘা জমি। ঢাকায় রয়েছে ফ্ল্যাট ও দামি প্লট। বেপরোয়া ফারুক বিপুল পরিমাণ অবৈধ অর্থ হুন্ডির মাধ্যমে মালয়েশিয়ায় পাচার করেছেন বলেও অভিযোগ রয়েছে। সেখানেও রয়েছে তার বাড়ি, গাড়ি ও ব্যবসা প্রতিষ্ঠান।

অবাক করার বিষয়-দেশত্যাগে নিষেধাজ্ঞা থাকা সত্ত্বেও ফারুক মাত্র সপ্তাহ খানেক আগে ঢাকা ছেড়ে ভারতে পালিয়েছে। সেখান থেকে ফোনে ঘনিষ্ঠদের সঙ্গে যোগাযোগ করছে। 

আত্মগোপনে থাকা ফারকের অঢেল সম্পদ ও ব্যবসা প্রতিষ্ঠান আগলে রেখেছে বিএনপির কেন্দ্রীয় অর্থবিষয়ক সম্পাদক রশিদুজ্জামান মিল্লাতের ছেলে শাহাদাত বিন জামান শোভন। মিল্লাত জামালপুর থেকে নির্বাচিত সাবেক সংসদ-সদস্য।
